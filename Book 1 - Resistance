МИНИЙ ЮУ ХИЙДЭГ НЬ

Би өглөө босоод, усанд ороод, цайгаа уудаг. Сонингоо уншчихаад, шүдээ угаадаг. Хэрвээ ганц нэг утсаар ярих ажил байвал ярьдаг. Тэгээд 
кофегоо аваад, ажлийн азтай гутлаа өмсөөд, Мередит дүүгийнхээ өгсөн азтай үдээсээ би үддэг. Оффисдоо очоод, компютераа асаадаг. Миний азтай
юүдэнтэй цамц маань сандал дээр тохоостой байна, цамцан дээр минь Сент-Мари-де-ла-Мерт нэгэн цеганаас наймхан доллараар авсан азын сахиус
болон миний нэг удаа зүүдэлж байсан азтай ЛАРГО нэрийн хаяг минь бас байна. Би энэ цамцаа өмснө. Толь бичиг дээр минь Боб Версанди найзын
маань Куб улсын Морро Цайзаас өгсөн азын их буу байна. Өөрлүүгээ урмын сумаар галлуулахын тулд би их буугаа сандалруугаа чиглүүлдэг. Тэгээд
би залбирлаа уншдаг, энэ нь шүүгээний минь хажууд аавын минь зүүдэг байсан цамцны товч болон Фермопилийн Тулааны талбараас үлдсэн азтай
царсны боргоцойтой минь цуг байрших дотны найз Паул Ринкийн маань өгсөн Т.Э Лоуренсын орчуулсан Одиссей туулийн Сахиусны дуудлага юм. Энэ
үед цаг арав хагас болж байна. Сандал дээрээ суугаад, ажилруугаа шумбан орох цаг. Би үсэглэлийн алдаа гаргаад эхлэх юм бол, өөрийгөө ядарч
байгааг мэддэг. Ойролцоогоор дөрвөн цаг суусан байдаг. Цааш нь үргэлжлүүлэх гэж хүчилвэл ашиггүй цэгт хүрсэн байна. Энэ өдөртөө болсон.
Бичсэн зүйлээ би галын аюул мэтээс давхар хамгаалах үүднээс дискэнд хуулаад ачааны машиныхаа урд талын шургуулганд хийдэг. Өөрийн эрчим
хүчээ унтраах цаг. Энэ үед цаг гурав юмуу гурав хагас болж байгаа. Оффис хаачихсан. Хэдэн хуудас юм бүрдүүлсэн бэ? Надад ер хамаагүй.
Хэр сайн юм бичсэн гэж үү? Би энэ талаар боддог ч үгүй. Надад хамаатай ганц л зүйл бол би үүнийг өөрийн цаг болон байгаа бүх л зүйлээ
зориулж нүдсэн. Хамгийн чухал нь, энэ өдөртөө, энэ удаадаа, би Сөрөг Хүчийг давж чадсан.

МИНИЙ ЮУ МЭДДЭГ НЬ

Жинхэнэ зохиолчид сайн мэдэх ч зохиолч болохыг дэмий мөрөөдөгсдийн огт мэддэггүй нэг нууц бий, тэр нууц бол энэ: Зохиол бичих гэдэг тийм
хэцүү биш. Харин хэцүү зүйл нь бол бичих гэж суух юм.

Биднийг ширээний өмнө суухаас зогсоодог дайсан бол Сөрөг Хүч.

АМЬДАРЧ АМЖААГҮЙ АМЬДРАЛ

Бидний ихэнхид хоёр амьдрал байдаг. Бидний амьдардаг амьдрал, бидний дотор буй амьдрагдаагүй амьдрал. Энэ хоёрын дунд Сөрөг Хүч байршдаг.
Чи гэртээ гүйлтийн зам худалдаж авчихаад харанхуй өрөөндөө тоосонд даруулан орхиж байсан уу? Хоолны дэглэм, йогийн курс, бясалгалын 
дасгалаа дундаас нь хаяж байсан уу? Оюунлаг их аянд гарах, хүнлэг ажлийг эхлүүлэх мөрөөдөл, бусдын сайн сайхны төлөө тууштай хөдөлмөрлөх
замаасаа шантарч цуцан хазайж байсан уу? Чи ээж, эмч эсвэл сул дорой хүмүүст туслагч болохыг эсвэл эрх мэдэлд нэр дэвших, байгаль эх 
болон дэлхийн энх тайваны төлөө тэмцэхийг хүсч байсан уу? Шөнө унтах гээд хэвтэж байхад чинь өөрийн чинь болж болох хүний дүр зураг 
санаанд чинь орж ирж байсан уу? Чиний хийж бүтээж болох ажил, өөрийн чинь болох ёстой байсан бүрэн бүтэн хувилбар. Чи бол бичдэггүй
зохиолч, зурдаггүй зураач, гараагаа эхлүүлдэггүй бизнесмэн мөн үү? Тэгвэл чи Сөрөг Хүч гэж юу болохыг мэднэ.

    Нэг шөнө би хэвтэж байлаа,
    Аавыгаа ээжтэй ярьж байхыг сонсов.
    Аав хэлэхдээ, энэ хүүг бүүгий-бүжиглүүл.
    Учир нь түүний дотор байгаа, энэ гарч ирэх ёстой.
                  - Жон Лий Хүүкер, ”Бүүгий Чилен”

Сөрөг Хүч бол энэ гариг дээрхи хамгийн хортой хүч. Энэ бол ядуурал, өвчин эмгэг болон бэлгийн сулралаас ч илүү их гуниг зовлон авч ирдэг
эх үндэс. Сөрөг Хүчинд буулт хийх нь бидний хийморь сүлдийг дарж байдаг. Ингэснээрээ бидний өсөлтийг зогсоож, биднийг байгаагаас нь улам
дордуулж биднийг анх төрөхдөө хэн болох байснаас дутуу болгодог. Хэрвээ чи Бурханд итгэдэг бол (би хувьдаа итгэдэг) Сөрөг Хүчийг чөтгөр
гэж тунхаглах хэрэгтэй, учир нь тэр бол бурхан анх бид бүхэнд өөрийн дахин давтагдашгүй гоц авъяас, суут ухааныг заяахдаа зориулсан
амьдралд хүрэхээс зогсоодог хүч. Суут ухаантан буюу “Гениус“ гэдэг нь Латин үг юм; Романчууд энэ үгийг үргэлж биднийг дээрээс харж 
байдаг, амьдралын эрхэм зорилгод чиглүүлэгч, халдашгүй гэгээн, дотоод сүлд гэдэг утгаар ашигладаг байсан. Зохиолч хүн өөрийн “Гениус“-ээр
зохиол бичдэг; зураач хүн бас үүгээр зурдаг; бүтээлч хүн бүр энэ ариун төвөөс бүтээлээ туурвидаг. Энэ бол бидний сүнсний сэнтий, бидний
боломж потенциалыг агуулах хөлөг, бидний замыг гэрэлтүүлэх туйлын од.

Нар бүхэнд сүүдрийн тусгал бий, харин бидний “Гениус“-ийн сүүдэр бол Сөрөг Хүч. Бидний ухааралд хүргэх гэсэн дотоод сүнсний дуудлага 
хичнээн хүчтэй ч, түүний эсрэг жагсах Сөрөг Хүч бас дутахгүй их хүч чадалтай. Сөрөг Хүч бол агаарт сүнгэнэж буй сумнаас хурдан, галт
тэрэгний зүтгүүрээс илүү чадалтай, кокайн хар тамхинаас илүү хаяхад хэцүү. Хэрвээ бид Сөрөг Хүчний довтолгоонд өртөж байсан бол ганцаараа
биш; биднээс өмнө сая сая мундаг хүмүүс амаараа шороо үмхэж байсан. Харин хамгийн том новш нь гэвэл: Биднийг юу дайраад гарсныг бид
мэддэг ч үгүй. Би л лав мэдээгүй. Хорин дөрвөөс гучин хоёр нас хүртэл Сөрөг Хүч миний өгзгийг Америкийн Зүүн Эргээс Баруун Эрэг хүртэл,
дахин буцааж арван гурван удаа өшиглөсөн байхад би гэдэг хүн тийм зүйл байдаг гэдгийг ч мэдэлгүй явсан. Би дайснаа хайн хаа сайгүй эрсэн
ч яг хамар дор минь байгааг анзааралгүй бүтэлгүйтсэн.

Чи энэ түүхийг сонсож байсан уу? Нэгэн эмэгтэй өөрийгөө хорт хавдартайг олж мэдэв, зургаан сар амьдрах хугацаа үлдсэн байна. Хэдхэн
хоногийн дотор тэр ажлаасаа гарч, гэр бүлээ өсгөхийн тулд орхисон Теxас-Мексик дуу бичих мөрөөдлөө эргэн хөөв (эсвэл сонгодог Грек хэл
сурав, эсвэл хотын төврүү нүүж ДОX өвчинтэй нялх хүүхдүүдийг арчлах ажилд өөрийгөө зориулав). Түүнийг найзууд нь галзуурчихаж гэж бодсон
ч тэр өөрөө үүнээс илүү аз жаргалтай байж үзээгүй.
Энэ түүхэнд үргэлжлэл бий. Тэр эмэгтэйн хорт хавдар нь буурав.

Заавал тэгэх ёстой гэж үү? Бид заавал үхэлтэй нүүр тулж байж Сөрөг Хүчтэй тэмцэх хүчийг олж авах шаардлагатай гэж үү? Сөрөг хүч биднийг
тахир дутуу болгож, бидний амьдралыг сөнөөж байж бид ийм зүйл байдаг гэдгийг ойлгох ёстой юу? Бидний хэд нь архичин болж, хар тамхинд 
донтож, хорт хавдар эсвэл сэтгэц мэдрэлийн өвчин тусч, өвчин намдаах эм, хов жив, гар утасны дэмий хэрэглээнд, өөрсдийн зүрх сэтгэл, 
дотоод суут ухаанаас дуудаж буй зүйлийг хийхгүй зугтснаасаа болж донтсон бэ? Сөрөг хүч биднийг даран буулгадаг. Хэрвээ маргааш өглөө
гэхэд ямар нэгэн шидийн хүчээр бүх манарч, харанхуйд автагдсан хүний сүр сүлд тэдний мөрөөдөлдөө хүрэх зүгрүү нэг алхам тавих хүч 
чадалтай сэрэх юм бол бүх сэтгэл зүйч ажилгүй болох болно. Шоронгууд хов хоосорно. Түргэн хоолны зах зээл, косметик мэс цаслын салбар,
эмийн үйлдвэрүүд, эмнэлэгүүд болон хошин мэдээны салбар хүртэл нурж унана.
