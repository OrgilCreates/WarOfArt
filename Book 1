СӨРӨГ ХҮЧИЙН ХАМГИЙН ТОМ ЦОХИЛТУУД


Доорхи нь ямар ч тодорхой дэс дараалалгүй, Сөрөг Хүчийг хамгийн их хөнддөг үйлсийн жигсаалт юм.

 Ном зохиол бичих, зураг зурах, хөгжим, кино, бүжиг болон аливаа бүтээлч уран бүтээлийг туурвих. Үүнд хэр хэмжээ болон уламжлалт бус байх үгүйг үл хамаарна.

Ашиг болон бусад зорилгоос үл хамааран аливаа бизнес, аж ахуй болон баг бүрэлдэхүүнийг эхлүүлэн хөгжүүлэх.

Аливаа хоолны болон эрүүл мэндийн дэглэм.

Дотоод онгод, сүлдний дэвшилэд сайнаар нөлөөлөх аливаа хөтөлбөр.

Ямар ч хамаагүй гэдэсний булчинг чангалах үйл ажиллагаа.

Аливаа муу зуршил болон донтолтыг давах зориулалттай сургалт эсвэл хөтөлбөр.

Бүх төрлийн боловсрол болон бэлтгэл сургуулилт.

Өөрт орших муу үр дагавартай давтамжуудийг өөрчлөх шийдвэр гэх мэт улс төр, ёс суртахуун болон ёс зүйн зоригт үйл.

Бусдад туслах зорилготой аливаа нэгэн байгууллага эсвэл үйл явцад нэгдэх.

Хүнтэй гэрлэх, хүүхэд өсгөх, аливаа харилцааны хүнд хэцүү үеийг даван туулах гэх мэт сэтгэл зүрхний амлалтанд тууштай байх.

Ямар ч хэцүү цаг үед зарчимч байдлыг эрхэмлэх.

Өөрөөр хэлбэл аливаа ойрын хугацааны сэтгэл ханамжаас татгалзаж, урт хугацааны хөгжил дэвшил, эрүүл мэнд болон хүн чанарт нэмэртэй үйлс. Эсвэл арай өөрөөр илэрхийлвэл, бидний доод биш дээд чанараас улбаалах үйлсийг хэлнэ. Эдгээр үйлсийн аль нь ч Сөрөг Хүчийг дуудах болно.

Одоо тэгвэл: Сөрөг хүчийн шинж чанарууд нь юу вэ?



СӨРӨГ ХҮЧ БОЛ ҮЛ ҮЗЭГДЭГЧ


Сөрөг хүч нүдэнд харагддаггүй, чихэнд сонсогддоггүй, гарт хүрэгдэхгүй бас түүнд үнэр байхгүй. Гэхдээ сэтгэлд мэдрэгддэг. Бид үүнийг дуусаагүй ажлаас цацарч буй эрчим хүчний талбар гэж мэдэрдэг. Энэ нь татах биш түлхэх хүч. Эерэг биш сөрөг. Түүний зорилго бол биднийг гол ажлаа хийхээс анхаарал сарниулж хол түлхэх юм.



СӨРӨГ ХҮЧ НЬ ДОТРООС ГАРАЛТАЙ


Сөрөг Хүч бидний дотроос биш гаднаас улбаатай мэт санагддаг. Бид үүнийг өөрсдийн хань ижил, ажил, дарга, хүүхдүүдээсээ олж хардаг.Лос Анжелес Леикэрс-ыг дасгалжуулж байхдаа Пат Реили Захын өрсөлдөгчид гэж хэлдэг байсан шиг.

Харин Сөрөг Хүч бол захын өрсөлдөгч биш. Сөрөг хүч бидний дотроос гарч ирдэг. Үүнийг бид өөрсдөө үүсгэж, өөрсдөө өөхжүүлдэг. Сөрөг Хүч бол бидний доторхи дайсан юм.


СӨРӨГ ХҮЧ НЬ ХОРОН ЗАЛЬТАЙ


Сөрөг Хүч чиний ажлыг хийлгүйлэхгүйн тулд чамд юу ч хэлэхээс буцахгүй. Тэр чамайг гүтгэж, хий юм зохиож, хуурна; сээтгэнэж, дээрэлхэж, уруу татна. Сөрөг Хүч бол жүжигчин. Чамайг хуурах мэхэндээ оруулахын тулд ямар ч дүрд хувирах увидастай. Тэр чамтай яг ь хуульч шиг мэтгэлцэж эсвэл дээрэмчин шиг аманд чинь буу тулгах болно. Сөрөг Хүчинд ухамсар гэж үгүй. Гэрээ байгуулахын тулд юу ч хамаагүй амлаж, чамайг нуруугаа харуулмагц хутга шаана. Хэрвээ Сөрөг Хүчний үгэнд орох юм бол чи хүртэх шангаа ч нэг хүртэнэ дээ. Сөрөг Хүч үргэлж худал ярьдаг, түүний ам баасаар дүүрэн.


СӨРӨГ ХҮЧ БОЛ ХУВИРШГҮЙ


Сөрөг Хүч бол яг л Араатны эсрэг Харийнхан шиг эсвэл Терминатор эсвэл Jaws дээр гардаг Аварга Загас шиг. Түүнтэй хэлэлцээр байгуулна гэж үгүй. Тэр хүч чадлаас өөр юуг ч ойлгодоггүй. Тэр бол үйлдвэрээсээ гарахдаа ганцхан обьекттэй програмчлагдсан сөнөөгч хөдөлгүүр юм. Түүний зорилго бол биднийг гол ажилдаа шамдан орж хөдөлмөрлөх чадваргүй болгон зогсоох. Сөрөг Хүч бол хувиршгүй, татан буулгах боломжгүй, ядрашгүй. Түүнийг ганц эс болтол багасгасан ч тэр эс зогсолтгүй дайрах болно.

Энэ бол Сөрөг Хүчний байгалийн араншин. Энэ бол түүний ганц мэддэг зүйл.


СӨРӨГ ХҮЧ АЛАГЧИЛДАГГҮЙ


Сөрөг Хүч ганц чамд хувийн өс санаж хорлох гээгүй. Тэр чамайг хэн гэдгийг чинь мэдэх ч үгүй бөгөөд чиний хэн байх түүнд хамаагүй. Сөрөг Хүч бол байгалийн гаралтай хүч юм. Тэр зорилго уруугаа бодитойгоор хөдөлдөг. 

Хэдий тэр маш хорон мэт санагддаг ч, Сөрөг Хүч нь үнэндээ яг л бороо мэт тоомсоргүй, тэнгэрдэх оддын адил байгалийн хуулинд захирагддаг. Бид сөрөг хүчийн эсрэг өөрсдийн хүчээ бэлтгэхдээ үүнийг санах хэрэгтэй.


СӨРӨГ ХҮЧ ЭНДДЭГГҮЙ


Яг л тосны гадаргуу дээр хөвж буй соронзон зүү шиг, Сөрөг Хүч ямар ч алдаагүй чин Хойд зүгт чиглэдэг - өөрөөр хэлбэл түүний зогсоохыг хүсч буй бидний амьдралын хамгийн эрхэм дуудлагын зүг.

Бид үүнийг ашиглаж болно. Бид үүнийг луужин болгож ашиглаж боломжтой. Бид Сөрөг Хүчээр зүг чигээ олон залуурдаж, түүгээр бид өөрсдийн мөрдөх ёстой хамгийн гол зорилго, зүрхний дуудагын чиглэлийг олж болно.

Санах ёстой зарчим: Тухайн дуудлагаас гарах үйл бидний сүлдний хувьсал дэвшилд илүү чухал нөлөөтэй байх тусам, бид түүнийг хөөхөд улам их Сөрөг Хүчийг мэдрэх болно.


СӨРӨГ ХҮЧ ХОРВООД ТҮГЭЭМЭЛ


Хэрвээ бид өөрсдийгөө Сөрөг Хүчтэй тэмцэж буй цорын ганц хүн гэж бодвол буруу. Биетэй бүхэн Сөрөг Хүчтэй тулгардаг.




СӨРӨГ ХҮЧ ХЭЗЭЭ Ч УНТДДАГГҮЙ


Хэнри Фонда далан таван настайдаа ч тайзан дээр гарч хийх тоглолт бүрийнхээ өмнө нь бөөлждөг байсан. Өөр үгээр хэлбэл, айдас алга болдоггүй юм. Дайчид болон уран бүтээлчдийн  мөрдөж амьдардаг нэг адилхан зарчим бол өдөр бүр шинээр тулаандаа тулалдах ёстой.





СӨРӨГ ХҮЧ БҮХНИЙГ ӨӨРТӨӨ АВАХЫН ТУЛД ТОГЛОДОГ


Сөрөг Хүчийн зорилго бол бэртээж гэмтээх эсвэл шархадуулах биш. Сөрөг Хүчийн гол обьект бол зүйл дуусгах. Түүний бай бол бидний оршин тогтнолын гол төв юм: бидний доторхи суут, бидний сүр сүлд, бидний энэ хорвоод мэндлэхдээ бэлэглэх гэж зориулагдсан өөр хэнд ч байхгүй цор ганц бөгөөд үнэлэшгүй билэг. Сөрөг Хүч бол тоглоомгүй, ноцтой. Tүүнтэй тулалдах үедээ, бид үхлийн дайнд орсон гэсэн үг.



СӨРӨГ ХҮЧ АЙДСААР ЦЭНЭГЖДЭГ


Сөрөг Хүчинд өөрийн гэсэн хүч чадал гэж үгүй. Түүний мэдэлд буй дусал шүүс бүр биднээс үүдэлтэй. Бид түүнээс айх айдсаараа түүнийг эрх мэдэл, эрч хүчээр цэнэгжүүлдэг. Тэр айдсыг захирж чадвал бид Сөрөг Хүчийг ялж чадна.



СӨРӨГ ХҮЧ ЗӨВХӨН НЭГ ЧИГЛЭЛД СӨРДӨГ


Сөрөг Хүч зөвхөн доод бөмбөрцгөөс дээд бөмбөрцөгрүү хөдлөх хөдөлгөөнийг эсэргүүцдэг. Биднийг урлагийн зүрхээ дагахад, шинэ санаачлагатай байгууламжыг бүтээхэд эсвэл сэтгэл зүй, ёс суртахуун болон оюун санааны илүү дээд өндөрлөгрүү хувьсахад тэр цохилтоо өгдөг.
Тиймээс чи Калкуттад Гэгээн Эх Тирисагийн холбоотой ажиллаж байхдаа дундаас нь бултаж телемаркетингийн кариер хөөх гэж бодож байгаа бол... тайвшир. Сөрөг Хүч чиний замд хөндөлсөхгүй.


 
СӨРӨГ ХҮЧ ТӨГСГӨЛИЙН ШУГАМАН ДЭЭР ХАМГИЙН ИХ ХҮЧТЭЙ БОЛДОГ


Одиссеи гэртээ жинхэнээсээ эргэж ирэхээсээ өмнө бараг л харьж чадсан. Ифака алсад харагдаж байлаа, хөлөг онгоцон дээрхи далайчдад эрэг дээр буй гэр бүлийнхнийх нь утаа нүдэнд үзэгдэж улам ойртсоор байв. Одиссеи аюул үгүй гэдэгт бүрэн итгэж байсан учир дуг хийхээр хальт хэвтэв. Яг энэ үед түүний багийнхан, ахлагчийнхаа эзэмшилд буй үхэрийн ширэн уутанд алт байгаа гэж итгэн хулгайлан тас цавчин онгойлгов. Энэ уутанд, Одиссэйг Аэлүс хааны ариун аралд хүрч очиход нь түүнд өгч байсан шуурга салхи байв. Тэр салхи гэнэт маш хүчтэй үлээж Одиссеин хөлөг онгоцийг буцаан тууж, өмнө нь маш их хэцүү туулсан бүх далайг дахин гатлуулж, түүнийг улам их гай зовлонтой замыг туулуулж эцэст нь тэр ганцаарахнаа гэртээ нэг эргэж ирсэн билээ.
 
Төгсгөлийн шугам нүдэнд харагдах үед аюул хамгийн их бий. Яг энэ үед бид Сөрөг Хүчийг дийлэх гэж байна гэдгийг тэр мэддэг. Тэр огцом сандардаг. Тэр хамгийн сүүлийн хүчээ шавхаж бидэнд байгаа бүхнээрээ нэг том дайралт өгдөг.
 
Мэргэжлийн хүн энэ хариу цохилтоос сэрэмжлэх хэрэгтэй. Төгсгөл дөхөөд ирвэл анхааралтай бай. Тэрхүү салхитай уутыг бүү нээ.
 

СӨРӨГ ХҮЧ БАГТАА ХАМСААТНУУДЫГ ЭЛСҮҮЛДЭГ

 
Сөрөг Хүчийн тодорхойлолт бол өөрийгөө-хорлох. Гэхдээ бас нэгэн давхар цохилтоос хамгаалах шаардлага гардаг: бусдад хорлогдох.
 
Зохиолч хүн Сөрөг Хүчээ давч эхлэх үед - өөрөөр хэлбэл, тэр жинхэнээсээ суугаад бичих ёстой юмаа бичиж эхлэх үед - магадгүй түүний эргэн тойрны, дотны хүмүүс сонин зан гаргаж эхлэх байх. Тэд магадгүй, илүү ааштай болж эсвэл өвдөж, тэд сэрж буй зохиолчийг маань "өөрчлөгдөж байна" эсвэл "өмнө нь байсан шигээ байхгүй байна" гэж гүтгэж эхэлж мэднэ. Бидний сэрж буй зохиолчтой улам дотны байх тусам энэ хүмүүс улам хачирхалтай, улам их сэтгэл хөдлөлтэй үйлдлүүдийг гаргах болно.
 
Тэд түүнийг хойш татах гэж хичээж байна.
 
Үүний учир нь гэвэл тэд өөрсдөө, ухамсартаа эсвэл далд ухамсартаа, өөрсдийн Сөрөг Хүчтэй тэмцэн ялагдаж буй хүмүүс. Сэрж буй зохиолчийн маань амжилт тэдэнд зэмлэл болох болно. Хэрвээ тэр өөрийн чөтгөрүүдийг дийлж чадаж байвал яагаад тэд чадахгүй гэж?

Ихэвчлэн хосууд болон дотны найзууд, бүр гэр бүлийнхэн бүгдээрээ (өөрсдийн мэдэлгүй) нийлж хамтдаа дасан зохицсон намагтаа гацах тангараг тавьсан мэт үлдэцгээнэ. Хавчны гаргадаг хамгийн том тэрсүүд үйлдэл бол хувингийнхаа эрмэгрүү үсэрч гарах.

Сэрж буй уран бүтээлч дан ганц өөртөө ч бус бусдад бас энэрэлгүйгээр хөдөлмөрлөх хэрэгтэй. Өөрөө нэвт гарж чадмагц өргөст хашаанд өмд нь тээглэн гацсан найздаа туслах гэж эргэж буцаж болохгүй. Тэр найздаа хийж чадах хамгийн сайн зүйл бол (хэрвээ тэр үнэхээр чиний жинхэнэ найз мөн бол өөрөө ч чамд үүнийг хэлэх болно) урд байгаа ханыг давж цааш нь зүтгэх юм.

Нэг уран бүтээлчийн нөгөөдөө өгч болох хамгийн сайн бөгөөд цорын ганц зүйл бол үлгэр жишээ болж урам зориг өгөх юм.

Одоо, Сөрөг Хүчийн дараагийн төрх болох шинж тэмдгийг эргэцүүлцгээе.


СӨРӨГ ХҮЧ БОЛОН АЖЛЫГ ХОЙШ ТАВИХ НЬ


Прокрастинеишн буюу ажил хойш тавилт нь Сөрөг Хүчийн хамгийн нийтлэг илрэл юм учир нь энэ нь шалтаг өгч тайлбарлахад хамгийн амархан. Бид хэзээ ч өөрсдтөө, “Би хэзээ ч симфони хөгжимөө бичихгүй.“ гэж хэлдэггүй. Оронд нь бид, “Би симфонио бичнэ, гэхдээ би маргааш эхлэнэ.“ гэж хэлдэг.


СӨРӨГ ХҮЧ БОЛОН АЖЛЫГ ХОЙШ ТАВИХ НЬ, ХОЁР ДУГААР ХЭСЭГ


Ажлыг хойш тавихын хамгийн хөнөөлтэй тал нь бол энэ нь зуршил болж хувирдаг. Бид өөрсдийн амьдралыг зөвхөн өнөөдөртөө хойш тавьдаггүй, бид амьдралаа үхлийн өдөр хүртлээ хойшлуулдаг.
Хэзээ ч битгий март: Яг энэ мөчид бид амьдралаа хувиргаж чадна. Өмнө нь хэзээ ч, ирээдүйд ч хэзээ ч, бид хувь тавилангаа өөрчлөх хүчгүй цаг мөч гэж байгаагүй бөгөөд байх ч үгүй. Энэ л мөчид бид Сөрөг Хүчинд хариу барьж чадна.
Энэ л хоромд, бид өөрсдийн ажлыг хийж чадна.

СӨРӨГ ХҮЧ БА СЕКС

Заримдаа Сөрөг Хүч секс эсвэл сексийн тухай хэт туйлшралд автагдах хэлбэрт дүрээ хувиргадаг. Яагаад секс гэж? Яагаад гэвэл секс бидэнд хүчирхэг бөгөөд нэн даруй сэтгэл ханамжыг авч ирдэг. Хэн нэгэн бидэнтэй унтах үед бид үнэлэгдэж хүлээн зөвшөөрөгдсөн, эсвэл бүр хайрлагдсан мэдрэмжийг авдаг. Сөрөг Хүч үүнд маш дуртай. Тэр бидний анхаарлыг хямдхан бөгөөд амархан аргаар сарниулж биднийг хийх ёстой ажлаа хийхээс хойш татаж чадсан гэдгээ мэднэ.
Мэдээж секс болгон Сөрөг Хүчийн илрэл биш. Миний туршлаганаас бол, дараа нь хэр хоосон оргиж буйгаас хамааран мөн биш гэдгийг нь хэмжиж мэдэж болно. Илүү хоосон мэдрэмж төрөх тусам, чиний жинхэнэ учир шалтгаан хайр биш, хүсэл тачаал ч биш Сөрөг Хүч байсан гэдгийг илүү баталгаатай мэдэх болно.
Мэдээж энэ зарчим нь хар тамхи, дэлгүүр хэсэх, гар хангалага хийх, зурагт үзэх, хов жив ярих, архидах болон өөх, сахар, давас болон шоколад ихтэй бүтээгдэхүүний хэрэглээнд бас хамаарна гэдгийг дурьдах шаардлагагүй байх.

СӨРӨГ ХҮЧ БА АСУУДАЛ

Бид өөрсдийгөө асуудалд оруулдаг учир нь энэ бол анхаарал татах хямдхан арга. Асуудал бол алдар нэрийн хуурмаг хувилбар. Жосеф Конрадын туужууд дээрхи элдэв метафизикын эрдмийн ажлаа дуусгаж байснаас даргынхаа эхнэртэй нэг оронд баригдах нь илүү амархан.
Бие өвдөх ч бас нэг төрлийн асуудал буюу саад тотгор, үүгээр зогсохгүй архи дарс болон хар тамхины дон, осол гэмтэлд өртөмтгий байдал, тогтмол хариуцлага алдах мэт мэдрэлийн өвчингүүд болон хардалт, аливаа юманд үргэлж хоцрох, хар цонхтой 95 оны супра машиндаа 110 децибел дээр дуу орилуулах гэх мэт харахад хоргүй мэт дутагдалуудыг тооцно. Аливаа хиймэл эсвэл мэрийлтгүйгээр өөртөө анхаарал татах үйлс нь Сөрөг Хүчийн илрэл юм.
Бусдыг хэрцгийлэх нь Сөрөг Хүчний нэгэн хувилбар бөгөөд бусдын харгислалыг зөвшөөрөн тэвчих нь ч мөн адил.
Хөдөлмөрлөж буй уран бүтээлч нь асуудлыг өөрийн амьдралдаа хүлцдэггүй учир нь асуудал түүнийг гол ажлаа хийхээс хойш татна гэдгийг тэр мэддэг. Хөдөлмөрлөж буй уран бүтээлч хүн бүх асуудлын эх үүсвэрүүдийг өөрийн ертөнцөөс хөөн зайлуулдаг. Тэр асуудал гаргах хүслээ хөллөж үүнийг өөрийн ажилруу хувиргадаг. 


СӨРӨГ ХҮЧ БОЛОН ӨӨРТ 
ЖҮЖИГ ТАВИХ НЬ

Бид өөрсдийн амьдралдаа савангийн дуурь бүтээдэг нь Сөрөг Хүчний нэг илрэл юм. Шоронгийн бүртгэлтэй найз залуу гэртээ авч ирвэл хангалттай их анхаарал татаж болох байтал яагаад заавал бид өчнөөн олон жилийн хөдөлмөр гарган байж шинэ програм хангамж зохион бүтээх ёстой гэж?

Заримдаа айл өрхийн гишүүд бүгдээрээ өөрийн мэдэлгүй элдэв жүжиг тавилтын заншил үүсгэхэд хувь нэмэр оруулдаг. Хүүхдүүд нь түүдэг цуглуулж, томчууд нь оч үүсгэж эцэст нь бүхэл бүтэн байшин нь галд дүрэлздэг. Тэд энэхүү галыг яаж унтраалгүй дүрэлзүүлэхээ ч сайн мэддэг. Хэрвээ тэдний драмын жүжиг бага зэрэг эрчээ алдах юм бол хэн нэгэн нь гараа сунган улам дэврүүлэх нь гарцаагүй. Аав нь архи ууж, ээж нь өвдөж харин хүү нь гэмт хэргийн бүлгэмд элсэнэ. Тэдний амьдралд киноноос илүү сонирхол өрнөдөг. Эцэст нь Сөрөг Хүч ялж, хэн нь ч юу ч хийж бүтээдэггүй.

Заримдаа би Сөрөг Хүчийг өвлийн өвгөний хорон санаат ихэр нь гэж төсөөлдөг. Айл айлаар хэсүүчилж, жүжиг сайн тавьж байгаа айлыг харан баясаж, цаа бугаа унан сайн биш муу үйлсийг шагнах дуртай яг л хорон санаат өвлийн өвгөнтэй адил.
